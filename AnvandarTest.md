# Rapport från användarundersökning 12:e december, 2014 - nytt sökgränssnitt #
Testet kördes dels på kommunikatörer i anslutning till ett kommunikationschefsmöte på Sahlgrenska, dels på frivilliga som befann sig på konferenscentret Gullbergsvass i Göteborg. Vi lockade med skumtomtar :)

Allt som allt 15 personer vilket överstiger de 5-8 personer man enligt Jakob Nielsens rekommendation bör intervjua. Deltagarnas yrkesroller var bland annat kommunikatörer, chefer, revisorer, receptionister, organisationsutvecklare, HR samt konferensservicepersonal.

> "Snyggt! Typ 100 ggr bättre. Känns som den är mycket snabb också i svarstid."
> - Kenny Stolpe

## Våra frågor var i huvudsak: ##

  1. Är det tydligt var du gör en sökning?
  1. Starta introduktionen och läs igenom, tror du att det här är ett bra sätt att introducera besökarna till sök?
  1. Sök på influensa, överst visas en så kallad fullträff. Tycker du att det är tillräckligt tydligt?
  1. Sök på person (dig själv om det funkar) vad tycker du om upplägget? Är det något du saknar för att slippa klicka vidare?
  1. Vad är ditt helhetsintryck?

## Konstruktiva kommentarer (något tolkade) var bland annat att: ##

  * Kategorierna kunde sticka ut lite mer.
  * En person ville kunna ställa avancerade sökfraser - likt på Blocket - exempelvis med asterisker. Hen ville gärna lära sig fler knep.
  * Dubbelkolla genomförandet av filternamn vid skarp utveckling, inte helt lätt att veta exakt hur det kommer bli baserat på prototypen.
  * Se över hjälptexten (i den övrigt utmärkta interaktiva genomgången), texterna kändes lite långa, kunde kanske ha fler stycken eller kortas/redigeras ner något.
  * En digitalt mogen person kommenterade att han trodde sig få lov att flytta den interaktiva hjälpen (det går inte). Först senare förstod han att det fanns en pil - ovanför guiderutan - som pekar på precis det som introducerats. Möjligen skyndade vi igenom den funktionen, eller kanske borde "pilen" bli tydligare.
  * Person/enhetssök har idag konkurrenter i form av Sök i Kiv och tydligen Sambo (enligt personal på Gullbergsvass). Vore bra om det nya gränssnittet kunde överträffa sökningarna i de gränssnitten så de kan avskaffas (för att man inte ska behöva söka på flera ställen). Som en person konstaterade är Sök i KiV tydligen "helt dum i huvet" när det gäller att leta personer då den tolkar det man skriver bokstavligen alternativt fel. Exempelvis stora problem med namn med apostrofer och utmaning med alla namn man är osäker på hur de stavas.
  * Personers titlar och organisatorisk tillhörighet är inte sällan fel när de är tjänstlediga från en del av organisationen och jobbar i annan del. Personsök förtjänar en hel del mer arbete för att bli förutsägbar/användbar om man ser till dess innehåll.
  * En person undrade hur man filtrerade bort allt som inte var beslutat. Vid fråga medgav hen att det ibland fanns anledning att leta bland det hen inte var ämnesexpert på. Hen jobbar med revision.
  * En person frågade varför det var sån dominans av PDF-filer i sök (i största allmänhet). Hen ansåg inte att PDF:er var den sortens material som hjälpte. Hen var ofta ute efter blanketter åt gäster på Gullbergsvass och utsattes då för att iträda någon annans organisatoriska utgångspunkt = testade sök.
  * En del fastnade i sin sökupplevelse på den kategori de befann sig på när sökfrågan formulerades om. Flödet kan behöva testas av och/eller att man får tips på bättre träff i annan kategori.

Vi kunde konstatera att alla utom en tyckte det var **mycket tydligt var man påbörjade sin sökning**, och i den mån Marcus kan läsa av folk så var deras första intryck positivt. Den som tappade bort sig direkt (matservice på Gullbergsvass) tänkte högt om startpunktens listor med senaste- och populära sökningar.
En klar majoritet uppskattade den nya interaktiva hjälpen men var inte helt övertygade om att de skulle förstå - eller ha motivationen - att starta den även om de behövde hjälp/vägledning. Notera att det var svar på en direkt fråga.
I de fall där vår så kallade **fullträff** visade sig tyckte de att den var tydlig (fullträff = "sponsrad träff" högst upp i sökresultatet). En kommunikatör tyckte inte att det gjorde något om det blev ännu tydligare, exempelvis med en bottenplatta med färg.
**Sökresultatet** som sådant kommenterades med att det på vissa sökord var lite väl mycket text i beskrivningen (sökfrasen 'influensa', enligt kommunikatör).
Vid test av **personsök** - där nästan alla sökte på sitt eget namn - konstaterade nästan samtliga att yrkestiteln var "fel". De som tillfrågades kunde mycket väl tänka sig att komplettera informationen om sig själv om möjlighet gavs. Någon kommenterade att Lync-status var en kanonidé så man vet om man kan få ett snabbt svar av den man söker efter. En person nämnde behovet av att söka på den typ av tjänst som en person utför och exemplifierade med **programinköp** och att det vore bra att steget efter kunna filtrera bland de träffar man fått. Servicepersonalen på Gullbergsvass kunde enbart se poängen med personsök för att reda ut felaktiga fakturauppgifter, i-nummer och att navigera i organisationen via sök - där person i sig var en vinkel.
Vid den direkta frågan om **hur det kändes som helhet** var alla utom två väldigt positiva och uttryckte sig i superlativ. Dock ställde ungefär hälften motfrågor om innehållets relevans och en försiktig skepsis till om man kommer hitta det man söker efter.

Helheten benämndes som fräsch, absolut mindre rörig, fantastisk, lätt, jättefin, inte så plottrig, tydlig, snyggt men inte sällan avslutad med fråga om hur relevansen kommer vara...